# -*- mode: mandoku-view; -*-
#+TITLE: 曹子建集
#+DATE: 2015-09-11 07:41:07.231680
#+PROPERTY: ID KR4b0004
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 4
#+PROPERTY: FILE SB04n0289-004曹子建集-卷第四.
<pb:KR4b0004_SBCK_004-1a>¶
曹子建集卷第四¶
　　　　　　魏陳思王曹　植　撰¶
　　神龜賦(并序)¶
龜夀千歲時有遺余龜者數日而死肌肉消¶
盡唯甲存焉余感而賦之曰¶
嘉四靈之建德各潜位乎一方蒼龍虬於東¶
嶽白虎嘯於西崗玄武集於寒門朱雀棲於¶
南鄉順仁風以消息應聖時而后翔嗟神龜¶
之奇物體乾坤之自然下夷方以則地上䂓¶
<pb:KR4b0004_SBCK_004-1b>¶
隆而法天順隂陽以呼吸藏景曜於重泉餐¶
飛塵以實氣飲不竭於朝露步容趾以俯仰¶
時鸞囘而鶴顧忽萬載而不恤周無疆於太¶
素感白靈之翔翥卒不免乎豫且雖見珍於¶
宗廟罹刳剥之重辜欲愬怨於上帝將等愧¶
乎㳺魚懼沈泥之逢殆赴芳蓮以巢居安玄¶
雲而好静不滛翔而改度昔嚴周之抗節援¶
斯靈而托喻嗟禄運之屯蹇終遇獲於江濵¶
歸籠檻以幽處遭淳美之仁人晝顧瞻以終¶
<pb:KR4b0004_SBCK_004-2a>¶
日夕撫順而接晨遘滛災以殞越命勦絶而¶
不振天道昧而未分神明幽而難燭黃氏沒¶
於空澤松喬化於扶木虵折鱗於平皋龍脫¶
骨於深谷亮物類之遷化疑斯靈之解殻¶
　　白鶴賦¶
嗟皓麗之素鳥兮含竒氣之淑祥薄幽林以¶
屏處兮䕃重景之餘光狹單巢於弱條兮懼¶
衝風之難當無沙棠之逸志兮欣六翮之不¶
傷承邂逅之僥倖兮得接翼於鸞凰同毛衣¶
<pb:KR4b0004_SBCK_004-2b>¶
之氣類兮信休息之同行痛美㑹之中絶兮¶
遘嚴灾而逢殃拜太息而祗懼兮抑吞聲而¶
不揚傷本規之違忤悵離群而獨處恒竄伏¶
以窮栖獨哀鳴而戢羽冀大綱之難結得奮¶
翅而逺遊聆雅琴之清韻記六翮之末流¶
　　蟬賦¶
唯夫蟬之清素兮潜厥類乎太隂在盛陽之¶
仲夏兮始遊豫乎芳林實澹泊而寡慾兮獨¶
咍樂而長吟聲皦皦而彌厲兮似貞士之介¶
<pb:KR4b0004_SBCK_004-3a>¶
心内含和而弗食兮與衆物而無求棲髙枝¶
而仰首兮頼朝露之清流隱柔桑之稠葉兮¶
快閒居而遁暑苦黄雀之作害兮患螂螳之¶
勁斧冀飄翔而逺托兮毒蜘蛛之網罟欲降¶
身而卑竄兮懼草蟲之襲予免衆難而弗獲¶
兮遥遷集乎宫宇依名果之茂隂兮托脩幹¶
以静處有翩翩之狡童兮步容與於園圃體¶
離朱之聦視兮姿才㨗於猴猿條㒺葉而不¶
挽兮樹無榦而不縁翳輕驅而奮進兮跪側¶
<pb:KR4b0004_SBCK_004-3b>¶
足以自閒恐余身之驚駭兮精曽睨而目連¶
持柔竿之冉冉兮運微黏而我纒欲翻飛而¶
愈滯兮知性命之長捐委厥體於　夫　炎¶
炭而就燔秋霜紛以宵下晨風裂其過庭氣¶
&KR0579;怛而薄軀足攀木而失莖吟嘶啞以沮敗¶
狀枯槁以䘮形辭曰詩歎鳴蜩聲嘒嘒兮盛¶
陽則來大隂逝兮皎皎貞素俟夷節兮帝臣¶
是戴尚其潔兮¶
　　鸚鵡賦¶
<pb:KR4b0004_SBCK_004-4a>¶
美中州之令烏越衆類之殊名感陽和而振¶
翼遁太隂以存形遇旅人之嚴網殊六翮之¶
無遺身挂滯於重籠孤鴜鳴而獨歸豈予身¶
之足惜憐衆雛之未飛分靡軀以潤鑊何全¶
濟之敢希䝉含育之厚徳奉君子之光輝怨¶
身輕而施重恐徃惠之中虧常戢心以懐懼¶
雖處安其若危永哀鳴其報徳庻終來而不¶
疲¶
　　鶡賦¶
<pb:KR4b0004_SBCK_004-4b>¶
鶡之爲禽猛氣其闘終無勝負期於必死遂¶
賦之焉¶
羙遐忻之偉烏生大行之嵓阻體貞剛之烈¶
性亮乾徳之所輔戴毛角之雙立揚玄黄之¶
勁羽其沈隕而重辱有節士之儀矩降居擅¶
澤髙處保岑逰不同嶺棲必異林若有翻雄¶
駭㳺孤鴜驚翔則長鳴挑敵皷翼專揚踰髙¶
越壑雙不隻僵階侍斯珥俯耀文墀成武官¶
之首飾増庭燎之髙暉¶
<pb:KR4b0004_SBCK_004-5a>¶
　　離繳鴈賦(并序)¶
余㳺於武陵中有鴈離繳不能復飛顧命舟¶
人追而得之故憐而賦焉¶
憐孤鴈之偏特情惆焉而内傷含中和之絶¶
氣赴四節而征行逺玄冬於南裔避炎夏於¶
朔方掛㣲軀之輕翼忽頽落而離群旅暗驚¶
而鳴逺徒矯首而莫聞甘充君之下厨膏函¶
牛之鼎鑊䝉生全之顧覆何恩施之隆博於¶
是縱軀歸命無慮無求飢食稻梁渇飲清流¶
<pb:KR4b0004_SBCK_004-5b>¶
　　鷂雀賦¶
曰鷂欲取雀雀言雀微賤身卑些少肌肉瘠¶
瘦所得蓋少君欲相噉實不足飽鷂得雀言¶
初不敢語頃來轗軻資糧乏旅三日不食略¶
思死䑕今日相得寧復置汝雀得鷂言意甚¶
怔營性命至重雀䑕貪生君得一食我命是¶
傾皇天降鑑賢者是聽鷂得雀言意甚怛惋¶
當死斃雀頭如果蒜不早首服烈頸大喚行¶
人聞之莫不徃觀雀得鷂言意甚不移目如¶
<pb:KR4b0004_SBCK_004-6a>¶
擘椒跳蕭二翅我當死矣略無可避鷂乃置¶
雀良久方去二雀相逢似是公嫗相將入草¶
共上一樹仍叙本末辛苦相語而共出為鷂¶
所捕頼我翻捷體素便附説我辨語千條萬¶
句欺恐舎長令兒大怖我之得免復勝於死¶
自今徙意莫復相妬¶
　　蝙蝠賦¶
曰吁何奸氣生兹蝙蝠形殊性詭毎變常式¶
行不由足氣不假翼明伏暗動盡似䑕形謂¶
<pb:KR4b0004_SBCK_004-6b>¶
鳥不似二足為毛飛而含齒巢不哺鷇空不¶
浮子不容毛群斥逐羽族下不蹈陸上不馮¶
木¶
　　芙蓉賦¶
覽百卉之英茂無斯華之獨靈結脩根於重¶
壤泛清流而擢莖其始榮也皦若夜光尋扶¶
桑其揚暉也晃若九陽出暘谷芙蓉蹇産菡¶
萏星屬絲條垂珠丹榮吐緑焜焜韡韡爛若¶
龍燭觀者終朝情猶未足於是狡童媛女相¶
<pb:KR4b0004_SBCK_004-7a>¶
與同遊擢素手於羅袖接葩於紅中流¶
　　酒賦(并序)¶
余覽楊雄酒賦辭甚瑰瑋頗戲而不雅聊作¶
酒賦粗究其終始賦曰¶
嘉儀氏之造思亮兹美之獨珍仰酒旗之景¶
曜恊嘉號於天辰穆生以醴而辭楚侯嬴感¶
爵而增深其味有冝城醪醴蒼梧縹清或秋¶
藏冬發或春醖夏成或雲拂潮涌或素蟻浮¶
萍爾乃王孫公子遊俠翺翔將承芬以接意¶
<pb:KR4b0004_SBCK_004-7b>¶
㑹陵雲於朱堂獻酬交錯宴咲無方於是飲¶
者並醉縱横諠譁或揚袂屢舞或扣劒清歌¶
或嚬噈辭觴或奮爵横飛或歎驪駒旣駕或¶
稱朝露未晞於斯時也質者或文剛者或仁¶
卑者忘賤寠者忘貧於是矯俗先生聞之而¶
歎曰噫夫言何容易此乃滛荒之源非作者¶
之事若耽于觴酌流情縱逸先王所禁君子¶
所斥¶
　　槐賦¶
<pb:KR4b0004_SBCK_004-8a>¶
羡良木之華麗爰獲貴於至尊慿文昌之華¶
殿森列峙乎端門觀朱欀以振條㨿文陛而¶
結根楊沉隂以博覆似明后之垂恩在季春¶
以初茂踐朱夏而乃繁覆陽精之炎景散流¶
耀以増鮮¶
　　植橘賦¶
有朱橘之珍樹于鶉火之遐鄉禀太陽之烈¶
氣嘉杲日之休光體天然之素分不遷徙于¶
殊方播萬里而遥植列銅爵之園廷背江川¶
<pb:KR4b0004_SBCK_004-8b>¶
之暖氣處玄翔之肅清邦換壤别爰用䘮生¶
處彼不凋在此先零朱實不凋焉得素榮惜¶
寒暑之不均嗟華實之永乖仰凱風以傾葉¶
兾炎氣之所懐颺鳴條以流響晞越鳥之來¶
栖夫靈徳之所感物無㣲而不和神蓋幽而¶
易激信天道之不訛旣萌根而弗幹諒結葉¶
而不華漸玄化而弗變非彰德於邦家附㣲¶
條以嘆息哀草木之難化¶
曹子建集卷第四¶
